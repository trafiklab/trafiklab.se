---
title: "Skjutsgruppen.se"
date: 2017-02-16
draft: false
image: /media/2017/02/skjutsgruppen_bag.jpg

description: Skjutsgruppen.se is Swedens only service which combines public transport with carpooling. Skjutsgruppen, the group behind the website, consists today of over 70.000 members. 
---
På skjutsgruppen.se finns Sveriges enda tjänst som kombinerar kollektivtrafikresor med samåkning i hyrbilar och
privatpersoners fordon. Bakom tjänsten står den ideella samåkningsrörelsen Skjutsgruppen, som idag engagerar över 70 000
deltagare.<!--more--> Målet är att effektivare nyttja befintliga resurser för en bättre miljö, samtidigt som mobiliteten
ökar och människor möts.

{{% warning %}}
**Note:** This information is old and has not (yet) been translated to English. You are instead viewing the Swedish
version.

To view the entire website in Swedish, [click here](/sv/).
{{% /warning %}}

För tio år sedan startade Mattias Jägerskog Skjutsgruppen som ett socialt experiment. Vänner bjöd in vänner via sociala
medier för att samåka och gensvaret blev enormt. På Facebook och Twitter började snabbt hashtaggen #skjutsgruppen att
användas av tusentals människor för att ge varandra skjuts. När Facebook-gruppen nådde 20 000 deltagare var det dags att
ta nästa steg – utveckla ett sökverktyg för samåkning. Och det handlade inte enbart om samåkning i privatpersoners
fordon.

![Skjutsgruppen meetup](/media/2017/02/skjutsgruppen_talking.jpg)
– I vår förenings stadgar står det att vi ska “…främja former av miljövänligt resande med inriktning mot gemensamt
resande såsom samåkning, kollektivtrafik och därmed likartade samt förenliga verksamheter.” Vi har ända sen starten
längtat efter att visualisera “den totala resan” och när det fanns öppna API:er med kollektivtrafikdata blev det
praktiskt genomförbart, berättar Mattias Jägerskog.

Efter en crowdfunding-kampanj som samlade in 200 000 kronor sattes projektet igång och ett par månader senare lanserades
den nya söktjänsten på skjutsgruppen.se. I en och samma sökning får resenären förslag på platser i privatpersoners
bussar, båtar, bilar, cyklar och luftballonger och kollektivtrafiken i hela Sverige. Dessutom har tjänsten kompletterats
med samåkningsbilar från biluthyraren Hertz.

![Mattias Jägerskog, initiativtagare till Skjutsgruppen.](/media/2017/02/mattias_jagerskog_skjutsgruppen.jpg "Mattias
Jägerskog, initiativtagare till Skjutsgruppen.")

– Om en hyrbil körs enbart från punkt A till punkt B men inte tillbaka, så behöver den återtransporteras. Hertz erbjuder
därför via tjänsten Freerider privatpersoner att köra tillbaka hyrbilarna gratis, och med hjälp av vårt verktyg kan
flera åka tillsammans i dessa hyrbilar. På så sätt skapar vi samåkning även inom den privata sektorn, och kombinerar det
med offentliga färdmedel och platser i privata fordon.

Öppna data var en förutsättning för att skjutsgruppen.se skulle bli verklighet, både från kollektivtrafikbranschen och
Hertz. Dessutom har Skjutsgruppen valt att göra samma sak – förse tredjepartsutvecklare med öppen samåkningsdata.

– Öppna data behövs för att skapa hållbara mobilitetstjänster och vi hoppas att andra reseappar ska integrera vår data i
sina tjänster. Med ökad samåkning får vi färre antal fordon på vägarna, minskade koldioxidutsläpp och billigare
transporter för privatpersoner. Samhällen blir mer inkluderande genom den närhet grannar, kollegor och vänner får via
delandet av ett och samma fordon.

Skjutsgruppen och Mattias Jägerskog utsågs till Trafiklabhjälte 2016. En del av motiveringen löd så här: “Mattias har
genom sitt engagemang drivit frågor om nya sätt att se på mobilitet, delningsekonomi och hur öppna data är en central
komponent i detta arbete.”

**FAKTA OM SKJUTSGRUPPEN.SE**

**Lanseringår:**
Rörelsen 2007, skjutsgruppen.se 2013.

**Typ av tjänst:**
Sökverktyg för samåkning i privatpersoners bussar, båtar, bilar, cyklar och luftballonger, hyrbilar från Hertz Freerider
samt all kollektivtrafik i hela Sverige.

**Data från Trafiklab:**
ResRobots API för reseplanering

**Antal deltagare:**
I skrivande stund över 70 000 deltagare.
