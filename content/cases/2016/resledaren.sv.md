---
title: Resledaren
date: 2016-10-25
image: "/media/2016/10/resledaren-joel-holmberg.jpg"

---
Appen Resledaren gör det enklare att resa i kollektivtrafiken, särskilt för personer med kognitiva funktionsnedsättningar såsom adhd och autism. Med extra minnestöd och överblick över resan ger appen stödet många behöver för att kunna resa på egen hand i kollektivtrafiken. Nu tar utvecklarna bakom Resledaren nästa steg med den nya projektet Dit-i-tid.

Appen Resledaren föddes för tre år sedan under Trafiklabs innovationstävling Travelhack, där utvecklare tävlade om att på 24 timmar skapa tjänster som förbättrar kollektivtrafiken. IT-konsulterna **Hampus Sethfors** och **Joel Holmberg** vann, genom att tillsammans ta fram en prototyp på Resledaren.

> Vi har både två närstående med adhd och aspberger, så vi visste hur begränsande det är att inte kunna ta sig fram i kollektivtrafiken på egen hand. Samtidigt såg vi att tekniken som behövdes fanns på plats, så då körde vi på med Resledaren, berättar Joel Holmberg.

Tjänsten fungerar i hela Sverige och påminner användaren när det är dags att gå hemifrån samt vad som är bra att ha med sig. Den ger en överblick över resan genom att visa alla stationer som ska passeras och var man ska byta eller gå av. Under resan meddelar tjänsten när det är dags att kliva av och guidar användaren hela vägen till slutadressen.

> Personer med kognitiv funktionsnedsättning har ofta svårigheter med tidsuppfattning, korttidsminne, orienteringsförmåga, problemlösning och flexibilitet. Det gör det svårt för dem att resa ensamma samtidigt som många inte kvalificerar sig för färdtjänst. Tjänsten kompenserar för de nedsatta funktionsförmågorna och är en av pusselbitarna som behövs för att samhället ska vara tillgängligt för alla, säger Joel.

Appen lanserades 2014 och har vunnit flera utmärkelser. Målgruppen är stor, för närvarande har appen laddats ner över 10 000 gånger. I Sverige har ungefär 10 procent av befolkningen någon form av kognitiv funktionsnedsättning, men det är fler än så som har nytta av tjänsten.

> Många med synnedsättningar använder Resledaren eftersom vanliga reseplanerare inte är byggda för att användarna exempelvis ska kunna zooma in eller få text uppläst. Utöver det använder många utan funktionsnedsättning appen, personer som helt enkelt vill bli hjälpta med påminnelser i stressiga vardagssituationer, berättar Joel.

Med erfarenheterna från Resledaren har Joel Holmberg och Hampus Sethfors tillsammans med autismexperten **Anna Sjödin** nyligen startat det nya projektet Dit-i-tid. Det är ett API som arrangörer av möten, event och andra aktiviteter kopplar upp sig mot för att skicka ut påminnelse-SMS med reseförslag, information om evenemanget och mycket annat.

![Dit-i-tid på en smartphone](/media/2016/10/resledaren-dit-i-tid.jpg "Dit-i-tid på en smartphone")

> Vi vänder oss till alla som bryr sig om att alla besökare kan komma dit i tid, eller kanske förlorar på att kunderna inte dyker upp såsom vårdgivare eller kulturarrangörer. Dit-i-tid har all användbar funktionalitet från Resledaren, men är i grunden en annan typ av tjänst. Användarna behöver inte ladda ner en app, utan det är arrangören som skickar påminnelserna som sen blir ingången till all annan funktionalitet.

Både Resledaren och Dit-i-tid använder öppen data via Trafiklab.

> Den största utmaningen med Resledaren har varit finansiering, så gratis öppen kollektivtrafikdata har varit en förutsättning för att våra projekt ska bli verklighet. Med mer stabil data med bra kvalité kommer utvecklar-Sverige att kunna göra ännu fler användbara tjänster.

Dit-i-tid lanseras under nästa år.

**FAKTA OM RESLEDAREN**
![Resledaren på en smartphone](/media/2016/10/resledaren-smartphone.jpg "Resledaren på en smartphone")

**Lanseringsår:**
2014

**Typ av tjänst:**
Reseplanerar-app för Iphone och Android med extra stöd för personer med kognitiva funktionsnedsättningar, såsom ADHD och
autism.

**Data från Trafiklab:**
SL Reseplanerare SL Realtidsinformation SL Platsuppslag ResRobot Reseplanerare

**Antal användare:**
Över 10 000 nedladdningar.