---
title: CASE STHLM Traveling
date: 2016-05-24
aliases:
  - "/post/144858331138/case-sthlm-traveling"
draft: true
image: "/media/2016/05/2016-05-24-case-sthlm-traveling-1.jpg"
---

<i>Vi kommer löpande fylla på Trafiklab.se med artiklar om intressanta projekt som använder sig av datat som finns tillgängligt här. Först ut är reseplaneraren STHLM Traveling och Johan Nilsson.</i>


![](/media/2016/05/2016-05-24-case-sthlm-traveling-1.jpg)


**Har du en Android-telefon och har vistats i Stockholm så har du med största sannolikhet stött på reseplaneraren [STHLM Traveling](https://www.trafiklab.se/projekt/sthlm-traveling). Varje dag använder 50 000 personer appen för att ta sig fram i Stockholms kollektivtrafik.  **
Frilansutvecklaren Johan Nilsson hängde på låset till Tre-butiken sommaren 2009, när den första Android-telefonen lanserades i Sverige. När han sedan kom hem med sin första smartphone i påsen började han skriva de första raderna på koden till reseplaneraren STHLM Traveling. 
– Jag var nyinflyttad i Stockholm och kände mig lite vilsen när jag försökte navigera mig fram i kollektivtrafiken, säger Johan Nilsson. Varje gång jag åkte tillsammans med någon som hade bott här länge drog jag en lättnadens suck. Mitt behov av en digital reseplanerare var med andra ord ganska påtagligt och jag utvecklade appen helt för min egen skull.
Den första utmaningen var att få tillgång till tidtabellsdata. Det här var innan Trafiklab hade startat och innan det fanns några öppna API:er. Den första versionen av reseplaneraren samlade istället information direkt från SL:s webbplats. Det var dock en kortsiktig lösning, eftersom appen slutade att fungera varje gång SL gjorde justeringar på sin webbplats.


![](/media/2016/05/2016-05-24-case-sthlm-traveling-2.jpg)


<i>Johan Nilsson, utvecklare av Android-appen STHLM Traveling</i>
– Då valde jag att ta kontakt med SL för att få till en stabilare lösning som användarna kunde lita på. Efter en del diskussioner lät SL mig använda deras API:er och i ett senare skede flyttade jag över till Trafiklab. Tillgången till det öppna datat lade tveklöst grunden till att appen kunde växa. 
Idag används STHLM Traveling dagligen av 50 000 unika användare och har enligt Google Play laddats ner över 500 000 gånger. I appen finns bland annat reseplanerare, störningsinformation samt en koppling för att köpa SMS-biljett. Och på användarnas egna initiativ är appen översatt till 15 språk.
– Engagemanget är stort och jag får ofta e-post från resenärer som helt förlitar sig på appen för att ta sig fram. Det är inte ovanligt att folk vänder sig direkt till mig när pendeltåget inte dyker upp eller när det är för varmt på bussen. Kollektivtrafiken berör många och det är viktigt att datat jag använder är korrekt och tillgängligt.
För tillfället arbetar Johan Nilsson med att utveckla appen för att den ska fungera för hela Sverige och letar efter ny typ av data att komplettera med.
– Tillgången på öppen data skapar förutsättningarna för framtida innovationer och för att frilansutvecklare kan testa sig fram. Det är mycket lättare att gå från idé till utförande idag men jag hoppas att det kommer bli ännu lättare i framtiden med mer öppen data i väldigt rå form. Vi utvecklare gillar att få byggstenar att utveckla vidare istället för färdiga komponenter.
**FAKTA OM “STHLM TRAVELING” **


![](/media/2016/05/2016-05-24-case-sthlm-traveling-3.jpg)


**Lanseringsår: **
2009
**Typ av app: **
Reseplanerare i Stockholm för Android-telefoner. Har nyligen kompletterats med nationell tidtabellsinformation.
**Data från Trafiklab i appen:**
GTFS Sverige
ResRobot - Stolptidtabeller
SL Hållplatser och Linjer
SL Närliggande hållplatser
SL Platsuppslag
SL Realtidsinformation
SL Reseplanerare
SL Störningsinformation
SL Trafikläget
Dessutom använder appen data från Trafikverket samt Västtrafik Störningsinformation.
**Antal användare:**
50 000 unika dagliga användare och [enligt Google Play över 500 000 nedladdningar.](https://play.google.com/store/apps/details?id=com.markupartist.sthlmtraveling&amp;hl=en)
 
