---
title: De vann hackaway om framtidens resande
date: 2017-02-07
aliases: "/post/156923093591/de-vann-hackaway-om-framtidens-resande"
draft: true
image: "/media/2017/02/2017-02-07-de-vann-hackaway-om-framtidens-resande-1.jpg"
---

**En ny app med personlig trafikinformation – det blev vinnaren av ett intensivt hackaway om framtidens resande. Den vinnande appen informerar enbart om de trafikstörningar som är relevanta beroende på hur vi reser i vardagstrafiken. Eventet samlade ett 40-tal utvecklare från bland annat Spotify och Mojang på Käringön i Bohuslän en helg i slutet av januari. Förutom vinnarförslaget föddes massor av andra idéer till webblösningar och appar som alla bygger på riktig data. **


![](/media/2017/02/2017-02-07-de-vann-hackaway-om-framtidens-resande-1.jpg)


Vinnarna Max Schedin, Poyan Nabati och Tobias Ahlin i Team Ridepulse tog emot priset den 6 februari under eventet Tech Meetup Stockholm. Prisutdelningen leddes av den tidigare infrastrukturministern Catharina Elmsäter Swärd. Resehacket anordnades av utvecklingsbolaget Nobina Technology, Confetti, Drive Sweden, Ericsson och Trafiklab.
– Deltagarna var otroligt vassa och det var kul att se en så stor bredd av lösningar. Det var heller inga fejkade appar eller tjänster utan allt byggde på riktig data från källor vi redan använder, säger Anna Haeger, affärsutvecklare på Nobina Technology.
Vinnande reseapp tävlar i Montreal Vinnarna i Team Ridepulse kallar sitt projekt ”Sam” som i samåkning. I den iOS-app som gruppen tog fram väljer man ungefär när och hur man vill resa och får sedan information om de eventuella förseningar som rör ens egen resrutt.
– Vår idé hjälper alla som använder lokaltrafiken för att ta sig till och från jobbet att undvika störningar i trafiken – och att reducera små frustrationsmoment i vardagen, säger Tobias Ahlin, en av vinnarna som till vardags arbetar på Mojang.
– Det finns mycket trafikinformation tillgänglig, nästan för mycket. Men genom att fokusera på var du bor och jobbar och dina dagliga vanor kan vi filtrera ut den oväsentliga informationen och skicka dig notiser om det finns störningar som berör just dig och din vardag, fortsätter Tobias.
För det vinnande laget väntar nu en resa till Montreal den 15 – 17 maj för att representera Sverige på det globala hacket under Global Public Transport Summit som anordnas av UITP. Om just deras app kommer att lanseras publikt är ännu inte bestämt.
– Vi hoppas det! Om inte genom oss så kanske genom någon annan, säger Tobias och lämnar dörren öppen.
Andra spännande projekt som tävlade:
<ul><li>En fysisk nattygslåda som med hjälp av fyra boxar visar om du ska ta tåg, buss, cykel – eller om du kan sova vidare. Bygger på väderinformation och avgångar i kollektivtrafiken.
</li><li>Enkel och ren iOS-app som visar nästa avgång mellan de platser som man oftast åker, t.ex. jobbet, hemmet och gymmet. Appen kommer att släppas på AppStore inom kort och fungerar också på Apple Watch.
</li><li>En VR-app för tågresor där man ställer in ankomst och sin egen plats. Under resan dyker oväntade saker upp…
</li><li>En app för att se var ens vänner är på en karta och föreslår en lämplig mötesplats baserat på triangulering utifrån ens egen position.
</li><li>Tryggve – en chatbot för Facebook som man kan chatta med när man befinner sig i Stockholms kollektivtrafik om man känner sig osäker, rädd eller trött. Tryggve berättar sedan vad man ska göra. Kommer enligt plan att lanseras på Facebook inom kort.
</li><li>En app för att koppla upp sig mot andra resenärer över hela världen – och dela sina reseupplevelser med varandra. Både med video och ljud.
</li></ul>
 
