---
title: Årets finalister till Trafiklabhjälte
date: 2017-11-14
aliases:
  - "/post/167486075363/årets-finalister-till-trafiklabhjälte"
draft: true

---

**Årets fyra finalister till utmärkelsen Trafiklabhjälte 2017 är klara. Fyra individer som står bakom Res i Stockholm, Trainhack, digitala verktyg för personal i järnvägsbranschen samt alternativa förseningsprognoser, är i år aktuella. Vinnaren presenteras på Nordic Open Data Forum den 20 november i Stockholm.**
För tredje året delar Trafiklab ut utmärkelsen Årets Trafiklabhjälte för att uppmärksamma eldsjälarna bakom digitala tjänster som gör det enklare att resa kollektivt.
– Juryn har haft en tuff uppgift att välja ut finalisterna bland många nomineringar av hög klass. Det är tydligt att det finns många idéer och lösningar som med hjälp av öppna data avsevärt kan utveckla kollektivtrafiken i Sverige, säger Elias Arnestrand, Tjänsteansvarig Trafiklab.
De fyra finalisterna har alla bidragit till utvecklingen av digitala tjänster inom kollektivtrafiken i Sverige, byggda på öppna data eller öppna API:er från Trafiklab. Juryn utser sedan den slutliga vinnaren som mottar utmärkelsen den 20 november på Nordic Open Data Forum.
**Finalister Trafiklabhjälte 2017**
**Ulrika Park**
Ulrika Park har genom enträget arbete drivit vidareutvecklingen av appen Res i Stockholm som dagligen hjälper 100 000-tals Stockholmare att resa kollektivt. Ulrika har i sitt arbete utmanat branschen och bidragit med konstruktiva utvecklingsförslag för öppna API:er som tillgängliggörs genom Trafiklab.
**Arrangörsteamet bakom Trainhack**
Trainhack är Sveriges första Hack ombord på tåg och har under två år utvecklats till en viktig mötesplats för personer med passion för kollektivtrafikdata i Sverige. Under arrangemanget utvecklas idéer och koncept för digitala verktyg som kan göra resandet med kollektivtrafik mer attraktivt. Teamet som arrangerar eventet har med positiv energi och en passion för kollektivtrafiksystemet lyckats arrangera vad många ansåg omöjligt och slog under 2017 dessutom rekord genom att arrangera världens längsta hack på ett tåg.
**Tomas Tydal**
Tomas Tydal har med en otrolig passion för det svenska järnvägssystemet starkt bidragit till att skapa digitala verktyg för personal inom järnvägsbranschen. Med kreativa förslag och idéer har han utmanat branschens aktörer och i praktisk handling visat hur datadrivna innovationer kan göra skillnad i den dagliga verksamheten ombord på tåg i Sverige.
**Wilhelm Landerholm**
Wilhelm Landerholm är hjärnan bakom de alternativa förseningsprognoser som bland annat testats för pendeltågstrafiken i Stockholm. Med öppna data från järnvägssystemet som bas har Willhelm utvecklat en avancerad modell som utmanat branschens traditionella sätt att se på prognoser och som nu ligger till grund för företaget The Train Brain.
Läs mer på [hjalte.trafiklab.se](http://www.hjalte.trafiklab.se) eller pressmeddelandet här: [http://www.mynewsdesk.com/se/samtrafiken-i-sverige-ab/pressreleases/finalister-foer-aarets-trafiklabhjaelte-2017-2271812](http://www.mynewsdesk.com/se/samtrafiken-i-sverige-ab/pressreleases/finalister-foer-aarets-trafiklabhjaelte-2017-2271812)
 
